Vedtekter for foreningen ”Web Rebels-konferansen”.  
Vedtatt 1. november 2011 med siste endringer av 21. juni 2018.

§ 1 Foreningens navn

Foreningens navn er: “Web Rebels-konferansen” og ble stiftet 1. november 2011.
Foreningen er registrert med organisasjonsnummer 997 686 659 i Enhetsregisteret.

§ 2 Formål

Foreningens formål er å arrangere en årlig konferanse for IT-fagmiljøet i Norge og hele verden.

§ 3 Juridisk person

Foreningen er selveiende og en frittstående juridisk person med upersonlig og begrenset ansvar for gjeld.

§ 4 Medlemmer

Foreningen har personmedlemskap og medlemsskap selges årlig.

Medlemskap gir valgbarhet til verv innen foreningen

Årsmøtet kan, etter styrets innstilling, innvilge et medlem et personlig æresmedlemskap på livstid.
Et æresmedlem blir ikke avkrevet medlemskapskontigent.

§ 5 Stemmerett og valgbarhet

Alle medlemmer har stemmerett og er valgbare til tillitsverv i foreningen.

§ 6 Kontingent

Kontingenten fastsettes av årsmøtet og betales forskuddsvis.
Medlemmer som skylder kontingent for mer enn ett år, har ikke stemmerett eller andre rettigheter, og kan av styret strykes som medlem av foreningen.
Strykes et medlem, kan det ikke tas opp igjen før skyldig kontingent er betalt.

§ 7 Tillitsvalgtes godtgjørelse

Tillitsvalgte kan motta rimelig honorar for sitt arbeid samt refusjon for faktiske utgifter, inkludert tapt arbeidsfortjeneste.
Utgifter til godtgjørelse og refusjon for faktiske utgifter skal fremgå av budsjett og regnskap.

§ 8 Årsmøte

Årsmøtet er foreningens høyeste organ.
Ordinært årsmøte holdes hvert år innen 1. juli.
Årsmøtet innkalles av styret med minst 14 dagers varsel, direkte til medlemmene og/eller ved kunngjøring i pressen.
Forslag som skal behandles på årsmøtet skal være sendt til styret senest 7 dager før årsmøtet.
Fullstendig saksliste må være tilgjengelig for medlemmene senest 5 dager før årsmøtet.

Alle medlemmer har adgang til årsmøtet.
Årsmøtet kan invitere andre personer og/eller media til å være til stede.

Årsmøtet er vedtaksført med det antall stemmeberettigede medlemmer som møter.
Ingen har mer enn én stemme, og stemmegivning kan ikke skje ved fullmakt.

På årsmøtet kan ikke behandles forslag om vedtektsendring som ikke er oppført på sakslisten senest 7 dager før årsmøtet.
Andre saker kan behandles og avgjøres når 2/3 av de fremmøtte krever det.
Slik beslutning kan bare tas i forbindelse med godkjenning av sakslisten.

§ 9 Ledelse av årsmøtet

Årsmøtet ledes av valgt dirigent.
Dirigenten behøver ikke å være medlem av foreningen.	

§ 10 Stemmegivning på årsmøtet

Med mindre annet er bestemt skal et vedtak for å være gyldig være truffet med alminnelig flertall av de avgitte stemmene. Blanke stemmer skal anses som ikke avgitt.

Valg foregår skriftlig hvis det foreligger mer enn ett forslag.
Bare foreslåtte kandidater kan føres opp på stemmeseddelen.
Skal flere velges ved samme avstemming, må stemmesedlene inneholde det antall forskjellige kandidater som det skal velges ved vedkommende avstemming.
Stemmesedler som er blanke, eller som inneholder ikke foreslåtte kandidater, eller annet antall kandidater enn det som skal velges, teller ikke, og stemmene anses som ikke avgitt.

Når et valg foregår enkeltvis og en kandidat ikke oppnår mer enn halvparten av de oppgitte stemmene, foretas bundet omvalg mellom de to kandidatene som har oppnådd flest stemmer. Er det ved omvalg stemmelikhet, avgjøres valget ved loddtrekning.

Når det ved valg skal velges flere ved en avstemming, må alle for å anses valgt ha mer enn halvparten av de avgitte stemmene.
Dette gjelder ikke ved valg av vararepresentanter.
Hvis ikke tilstrekkelig mange kandidater har oppnådd dette i første omgang, anses de valgt som har fått mer enn halvparten av stemmene.
Det foretas så bundet omvalg mellom de øvrige kandidatene, og etter denne avstemningen anses de valgt som har fått flest stemmer.
Er det ved omvalg stemmelikhet, avgjøres valget ved loddtrekning.

§ 11 Årsmøtets oppgaver

Årsmøtet skal:

1. Valg av møteleder og referent
2. Godkjennelse av innkallingen, representantene og deres stemmerett
3. Behandle foreningens årsmelding
4. Godkjenne foreningens regnskap
5. Vedta foreningens budsjett
6. Eventuelle vedtektsendringer
7. Andre innkomne forslag (kan ikke være vedtektsendringer)
8. Fastsette kontigent
9. Valg av nytt styre
	
§ 12 Ekstraordinære årsmøter

Ekstraordinære årsmøter holdes når styret bestemmer det, eller minst en tredjedel av de stemmeberettigede medlemmene krever det.

Det innkalles på samme måte som for ordinære årsmøter, med minst 14 dagers varsel.

Ekstraordinært årsmøte kan bare behandle og ta avgjørelse i de sakene som er kunngjort i innkallingen.

§ 13 Styret

Styret består av 5-10 medlemmer, og er beslutningsdyktig når minst 2/3 av styrets medlemmer er tilstede.
Styret er høyeste myndighet mellom årsmøtene.
Styremedlem velges for ett år av gangen.
Alle medlemmer har rett til å stille forslag som må behandles på neste styremøtet og resultatet må føres i protokollen.

Styrets ansvarsoppgaver:
- Iverksette årsmøtets bestemmelser
- Oppnevne etter behov komiteer/utvalg/personer for spesielle oppgaver og utarbeide instruks for disse
- Styret har oversikt over medlemmene til enhver tid.
- Styret er ansvarlig for å arrangere årsmøte
- Lage årsberetning
- Administrere og føre nødvendig kontroll med foreningens økonomi i henhold til de til enhver tid gjeldende instrukser og bestemmelser
- Utarbeide forslag til budsjett for kommende år
- Styret er ansvarlig for å drive inn medlemmskontigenten

Styret skal holde møte når lederen forlanger det eller et flertall av styremedlemmene forlanger det.

Styret er vedtaksført når et flertall av styrets medlemmer er til stede.
Vedtak fattes med flertall av de avgitte stemmene.
Ved stemmelikhet teller møtelederens stemme dobbelt.

Ved styreverv bortfaller deltakeravgift for konferansen.

§ 14 Grupper /avdelinger

Foreningen kan organiseres med avdelinger og/eller grupper.
Disse kan ledes av oppnevnte tillitspersoner eller av valgte styrer. 
foreningens årsmøte bestemmer opprettelsen av avdelinger/grupper, og hvordan disse skal organiseres og ledes.

For avdelingers/gruppers økonomiske forpliktelser hefter hele foreningen, og avdelinger/grupper kan ikke inngå avtaler eller representere foreningen utad uten styrets godkjennelse.

§ 15 Vedtektsendring

Endringer i disse vedtekter kan bare foretas på ordinært eller ekstraordinært årsmøte etter å ha vært på sakslisten, og det kreves 2/3 flertall av de avgitte stemmene.

§ 16 Oppløsning

Oppløsning av foreningen kan bare behandles på ordinært årsmøte.
Blir oppløsning vedtatt med minst 2/3 flertall, innkalles ekstraordinært årsmøte 3 måneder senere. 

Sammenslutning med andre foreninger anses ikke som oppløsning av Web Rebels-konferansen.
Vedtak om sammenslutning og nødvendige vedtektsendringer i tilknytning til dette treffes i samsvar med bestemmelsene om vedtektsendring, jfr. § 15.
